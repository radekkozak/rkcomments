---
layout: default
contentclass: journal
author: Radek Kozak
title: Eschaton
order: 11
---

<h1 class="poem-title">{{ page.title }}</h1>

<pre class="poem">
Widziałem koła, gniewne koła;
Wielki ogień sunący jak czarna kwadryga
Po polach. Cztery twarze kobiet
Jak plastry nieznanego proroctwa
Majaczyły na niej, krzyczały
Językami — nie aniołów, lecz ludzi
Wszelki ląd zapalał się przy tym krzyku
Żarłoczna jasność atakowała —
Szedł płomień po ciałach, i
W żyłach namaszczonych złuszczała się
Skóra Czasu

Słyszałem wasz ciężki oddech, i wiatr
Jak krztusił się w listowiu; piosenkę matki
W dusznych piwnicach
Zaplatającej dziecku warkocze. Ktoś
Na ulicy wołał głośno do Boga, lecz ten
Stał oślepiony w bezlitosnej ciszy
Widziałem drzewa, wyrwane z ziemi
Jak kwiaty — kulisty duch zmarłych
Przebywał w nich. Przybijał podkuty
Hukiem w wypchane strachem domostwa
Doliną płynęła brunatna rzeka

Nieodróżnione było słowo od rzeczy
</pre>

---
layout: default
contentclass: journal
author: Radek Kozak
title: Wiersz dla śpiącej
order: 9
---

<h1 class="poem-title">{{ page.title }}</h1>

<pre class="poem">
Znów stolica. Blady świt tłucze się
W ładowniach pustych minut, schodzi
Pijany na brzeg sennego blokowiska
Ślepnące łby ulic spijają w pośpiechu

Tłuste kikuty wilgoci; dachami, bezgłośnie
Ścieka truchło nocy. Dwa
Próchniejące wiązy, kotwiczące na skraju
Podwórza, wyklęte z krajobrazu

Jak wyrzut sumienia — stare
Dogmaty natury. Ktoś zaraz rozsunie
Po omacku zasłony, światło rozsadzi ludzi
I ich domy, teraz jednak, skupione podpala

Z wolna błonę twojej skóry. Jest 5:20, uchylone
Okno; jakiś dźwięk / cisza uśmiercona w locie
Miasto, jak bestia na placu twojego czoła —
Czeka, naprężone do skoku
</pre>
